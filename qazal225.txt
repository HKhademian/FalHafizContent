ساقي حديث سرو و گل و لاله مي رود
وين بحث با ثلاثه غساله مي رود
مي ده که نوعروس چمن حد حسن يافت
کار اين زمان ز صنعت دلاله مي رود
شکرشکن شوند همه طوطيان هند
زين قند پارسي که به بنگاله مي رود
طي مکان ببين و زمان در سلوک شعر
کاين طفل يک شبه ره يک ساله مي رود
آن چشم جادوانه عابدفريب بين
کش کاروان سحر ز دنباله مي رود
از ره مرو به عشوه دنيا که اين عجوز
مکاره مي نشيند و محتاله مي رود
باد بهار مي وزد از گلستان شاه
و از ژاله باده در قدح لاله مي رود
حافظ ز شوق مجلس سلطان غياث دين
غافل مشو که کار تو از ناله مي رود
