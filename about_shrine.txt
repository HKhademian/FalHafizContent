آندره گدار، طراح بنای مقبره حافظ
آرامگاه حافظ شیرازی، غزل‌سرای معروف ایرانی، یکی از زیباترین بناهایی است که به دلیل معماری خاص خود، توجه بسیاری را به خود جلب می‌کند. بنایی که از آغاز تا امروز و در دوره‌های مختلف، تغییرات بسیاری کرده است تا به شکل کنونی درآید.
 تاریخچه‌ی ساخت و مرمت آرامگاه حافظ
65 سال از درگذشت حافظ می‌گذشت که اولین عمارت گنبدی شکل توسط وزیر «میرزا ابوالقاسم گورکانی» حاکم فارس، بر فراز مقبره‌ی حافظ ساخته شد. این عمارت در طول سال‌ها و با عوض شدن حکومت‌ها، بارها مورد مرمت و بازسازی قرار گرفت. کریم‌خان زند اولین کسی بود که دستور داد روی قبر حافظ، سنگی مرمرین قرار دهند. روی این سنگ، دو بیت از غزل‌های خود حافظ توسط «حاجی‌آقاسی بیک‌افشار» نستعلیق‌نویس آذربایجانی نوشته شد.آن‌چه که امروز به عنوان آرامگاه حافظ در شیراز وجود دارد، بنای ساخته شده در سال 1314 شمسی است. در آن سال «علی‌اصغر حکمت» وزیر فرهنگ وقت با همکاری «علی ریاضی» رییس فرهنگ استان فارس و با نظارت «علی سامی» محقق، باستان‌شناس و استاد دانشگاه طرحی را که «آندره گدار» ایران‌شناس و معمار فرانسوی پیشنهاد کرده بود، روی آرامگاه حافظ پیاده کردند. در ساخت این آرامگاه از معماری دوره‌ی زندیه الهام گرفته شده است.کار اتمام بنای آرامگاه در سال 1317 به پایان رسید. 
طراح بنای آرامگاه حافظ کیست؟
«آندره گدار» معمار فرانسوی و طراح آرامگاه حافظ، در سال 1881 در فرانسه متولد شد. او پس از فارغ‌الحصیلی در دانشکده‌ی هنرهای زیبای پاریس در رشته‌ی معماری و باستان‌شناسی به معماری شرق و به خصوص ایران علاقه‌مند شد و تحقیق‌های خود را در این زمینه پیگیری کرد. این باستان‌شناس در زمان جنگ جهانی دوم که فرانسه به اشغال آلمان درآمده بود به عنوان نماینده‌ی کمیته‌ی ملی فرانسه در ایران برگزیده شد. او در سال‌های حضورش در ایران به شدت به آثار تاریخی و معماری ایران علاقه‌مند شد و با همکاری همسرش، در هشت جزوه این آثار را به طور تفصیلی به زبان فرانسه برای استفاده‌ی محققان و پژوهشگران غربی معرفی و تدوین کرد. علاقه به ایران و معماری شرق باعث شد این باستان‌شناس در سال 1928 به استخدام دولت ایران دربیاید و در ساختمان موزه‌ی ایران باستان و موزه‌ی دانشگاه تهران، مشغول فعالیت شود. سه تپه‌ی تاریخی «سلیمان‌تپه»، «زیرز» و «مازیر» از نخستین آثار ملی ایران بودند که توسط این معمار فرانسوی در فهرست آثار ملی ایران به ثبت رسیدند. او در طول اقامتش در ایران، فعالیت‌های بسیاری را در زمینه‌ی معماری و باستان‌شناسی انجام داد. انتشار نشریه‌ی باستان‌شناسی، ریاست و استادی در دانشکده‌ی هنرهای زیبای دانشگاه تهران و تعمیر مسجد جامع شیراز، مسجد شاه اصفهان و مسجد شیخ‌لطف‌الله از جمله‌ی این فعالیت‌ها هستند.آندره گدار در سال 1965 در پاریس درگذشت.